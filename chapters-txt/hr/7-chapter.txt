Kao jedna od prvih osloboditeljskih operacija Hrvatske vojske i Ministarstva unutarnjih poslova, vojno-redarstvena operacija Maslenica označila je prekretnicu u dosadašnjem tijeku Domovinskog rata.

U samo 72 sata i uz sudjelovanje svih tri grane Hrvatske vojske u operaciji Maslenica oslobođeno je gotovo stotinu četvornih kilometara dotad okupiranog hrvatskog teritorija. Operacija je bila ključna za obranu Hrvatske od neprijateljske agresije i daljnja vojna djelovanja Hrvatske vojske i MUP-a.

Operacija Maslenica počela je 22. siječnja 1993. godine u 6 sati ujutro pod kodnim imenom Gusar. U tri dana, hrvatski branitelji su u zadarskome zaleđu oslobodili petnaestak sela te bitne strateške točke, kao što su Novsko Ždrilo i zrakoplovna baza Zemunik. Operacija je bila ključna za povezivanje sjevera i juga Hrvatske i daljnja vojna djelovanja Hrvatske vojske.

U prva tri dana akcije poginulo je 19 pripadnika Hrvatske vojske i MUP-a, a ranjeno ih je 70, no zbog snažnih topničko-raketnih i tenkovskih, a povremeno i pješačko-diverzantskih napada agresora koji su uslijedili odmah nakon operacije Maslenice, do 31. ožujka 1993. godine poginulo je 127 hrvatskih branitelja.

U operaciji Maslenica bile su angažirane sve grane Hrvatske vojske, a sudjelovale su postrojbe tadašnjeg Zbornog područja Split – 4. gardijska brigada, taktičke grupe 112. i 113., 126. brigade, 7. domobranska pukovnija, 40. inženjerijska bojna, 72. bojna Vojne policije, kao i specijalne postrojbe MUP-a, dijelovi 9., 3., 2., i 1. gardijske brigade, dijelovi postrojbi Glavnog stožera Hrvatske vojske, Središnjica elektroničkog djelovanja Split, kopnene, diverzantske i pomorske snage Hrvatske ratne mornarice te Eskadrila helikoptera Hrvatskog ratnog zrakoplovstva i protuzračne obrane.

[IMAGE:jedanaesta_slika.jpg]