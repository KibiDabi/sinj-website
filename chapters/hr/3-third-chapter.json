{
    "slug": "mjere-pripravnosti",
    "title": "Pripreme za obranu od srbijanske agresije",
    "text": "U Općini Sinj 17. kolovoza 1990. održana je izvanredna sjednica Izvršnog vijeća. Analizirano je sigurnosno stanje na ugroženom području. Donesen je zaključak:\n\n- Redarstvene snage su jedine legitimne za angažiranje u borbi protiv pobunjeničkih neprijateljskih snaga. Sve službe stavljaju se policiji na raspolaganje.\n- U Sekretarijatu za narodnu obranu uvodi se stalno dežurstvo i 24-satna aktivnost.\n- Predsjednik Izvršnog vijeća općine Sinj i sekretar Sekretarijata za narodnu obranu treba pozvati predstavnike štaba Teritorijalne obrane na razgovor.\n\nNa temelju stanja u Republici Hrvatskoj, Predsjednik RH dr. Franjo Tuđman 18. kolovoza 1990. donio je odluku o uvođenju mjera pripravnosti na području RH.\n\nU gradu Zagrebu i svim Općinama na području Republike Hrvatske, uvode se mjere pripravnosti I. stupnja i to:\n\n1. mjera: ažurirati sve dokumente iz planova za izvanredne prilike i pripravnosti;\n2. mjera: uvesti dežurstva u općinskim (gradskim) organima vlasti;\n3. mjera: pojačati sve mjere društvene samozaštite, posebno mjere sigurnosti i zaštite tajnih podataka, fizičkog osiguranja vitalnih objekata, posebno onih važnih za život, sigurnost i obranu Republike;\n4. mjera: aktivirati do 50 posto ratne organizacije (rezervnog sastava) organa unutrašnjih poslova;\n5. mjera: osigurati neprekidan rad Centara za obavještavanje;\n6. mjera: u kriptografskim organima (centrima i stanicama) uvesti stalno dežurstvo i osigurati kripto zaštitu informacija.\n\nII\n\nObvezuju se Izvršna vijeća Skupština Općina iz točke I. da u roku od 8 sati od njenog prijema obavijeste Vladu Republike Hrvatske o njenoj provedbi.\n\nPREDSJEDNIK\nDR FRANJO TUDJMAN\n\nIsti dan 18. kolovoza 1990. Izvršno vijeće Skupštine Općine Sinj održalo je hitnu izvanrednu sjednicu u proširenom sastavu. Razmatralo se sigurnosne okolnosti u Općini Sinj i provedene su mjere pripravnosti:\n\n- ažurirani su dokumenti planova za izvanredne prilike i Plan pripravnosti;\n- uvedeno je neprekidno dežurstvo rukovoditelja Izvršnog vijeća, Skupštine općine i općinskih organa uprave;\n- pojačane su mjere zaštite, naročito fizičko osiguranje objekata od vitalnog značaja za život, sigurnost i obranu RH, te su pojačane mjere zaštite podataka;\n- aktivirano je 50 % pričuvnog sastava policije;\n- osiguran je neprekidan rad Centra za obavješćivanje i kriptografske službe u Sekretarijatu za narodnu obranu općine Sinj;\n- u slučaju izvanredne agresije zapovjedit će se i provesti mobilizacija kao i prelazak na rad u ratnim uvjetima u skladu s mobilizacijskim planom.\n\nZadatak dežurnih bio je da u odsutnosti predsjednika Skupštine Općine Sinj i Izvršnog vijeća i nakon radnog vremena primaju sve obavijesti, poruke, akte i da poduzimaju sve što je potrebno i usklađuju sve aktivnosti koje se provode od strane nadležnih tijela na području Općine." 
}